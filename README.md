# Heeft u witgoed laten 'repareren' voor 59 euro ex. btw?

Het is waarschijnlijk dat u slachtoffer bent geworden van een ogenschijnlijk gelikte oplichtingsmachine.

## Herkent u dit patroon?

- U heeft een kapot stuk huishoudelijke apparatuur en wilde dit laten repareren. Op Google kwam u terecht bij een bedrijf met snelle service en goede telefonische bereikbaarheid, ook op zondag.
- 1 of 2 monteurs met gebrekkig Nederlands verschenen op uw afspraak.
- De diagnose van de monteur of monteurs was 'kapotte printplaat', 'kapotte trommellagers', 'kapotte motor' of iets soortgelijks.
- De kosten voor de vervolgreparatie werden vaag gepresenteerd maar waren erg hoog.
- Advies was om de reparatie niet uit te voeren.
- U heeft 71,39 of 72,6 euro betaald voor de diagnose.
- Na de diagnose kreeg u weinig gehoor bij het 'hoofdkantoor'

Reparaties die toch uitgevoerd worden, gebeuren met slechte onderdelen en in de meeste gevallen bent u dan nog verder van huis. Het risico bestaat dat u de machine niet terugkrijgt, of dat de machine gesabotteerd terugkomt met het doel om u nog meer geld afhandig te maken.

## Bekend van TV

Deze partij is al meerdere keren door Opgelicht?! in de spotlights gezet. Helaas heeft dit verder nog geen aandacht gekregen van het OM. Hieronder de uitzendingen:

- april 2017 - [https://www.dumpert.nl/mediabase/7108965/256caf54/oplichtende_wasmachinemonteur_busted.html](https://www.dumpert.nl/mediabase/7108965/256caf54/oplichtende_wasmachinemonteur_busted.html)
- 17 september 2019 - [https://www.youtube.com/watch?v=MzkKUfmcw5E&feature=emb_title](https://www.youtube.com/watch?v=MzkKUfmcw5E&feature=emb_title)
- 29 december 2020 - [https://opgelicht.avrotros.nl/uitzending/gemist/item/is-aangifte-doen-van-oplichting-zinvol-opgelicht-neemt-enquete-af-onder-burgers-en-politieagenten/](https://opgelicht.avrotros.nl/uitzending/gemist/item/is-aangifte-doen-van-oplichting-zinvol-opgelicht-neemt-enquete-af-onder-burgers-en-politieagenten/)

## Wat kan ik doen?

### 1. Betaal niet

Als u toch al betaald heeft dan is een civiele procedure om het geld terug te krijgen een mogelijkheid. Echter moet u dan een advocaat zoeken en naar de rechter. Dit loont echter alleen wanneer er hogere kosten mee gemoeid zijn.

Heeft u nog niet betaald, betaal dan in geen geval. Een incassobureau kan niet veel anders doen dan u bellen of post versturen. Laat het incassobureau direct weten dat u niet van plan bent om te betalen en dat ze indien gewenst een gerechtelijk traject mogen opstarten. In het zeer onwaarschijnlijke geval dat dat zou gebeuren dan kunt u uw verhaal doen bij een rechter of deurwaarder, die gezien de omstandigheden al snel aan uw kant zal staan.

### 2. Doe aangifte

Aangifte doen is op dit moment de grootste stap die u kunt zetten om het deze partijen moeilijker te maken.

We raden u aan om uw aangifte door te sturen naar het team van Opgelicht?!, zodat zij die kunnen bundelen om ervoor te zorgen dat er wat gebeurt. Of dat nu gedaan gaat worden door de politie, door het openbaar ministerie of de autoriteit consument en markt.

**De politie is verplicht om uw aangifte op te nemen.** U kunt als argument opvoeren dat er veel andere meldingen zijn van deze vorm van oplichting, en dat het daarom niet om een civiele zaak gaat. Dit valt bij de politie in de categorie 'overige horizontale fraude'. U kunt aangifte doen door te bellen met de Politie op 0900-8844 en een afspraak te maken om aangifte te doen.

### 3. Neem contact op met het team van Opgelicht?!

Als u aangifte gedaan heeft helpt het enorm om die aangifte door te sturen naar het team van Opgelicht?!.

Dat kan via deze pagina: [https://opgelicht.avrotros.nl/uitzending/oproepen/artikel/herken-jij-deze-monteurs-van-de-witgoedcentrale-oranje-witgoed-en-witgoedreparatie-van-dijk/](https://opgelicht.avrotros.nl/uitzending/oproepen/artikel/herken-jij-deze-monteurs-van-de-witgoedcentrale-oranje-witgoed-en-witgoedreparatie-van-dijk/)

## Statistieken

Deze website is online sinds oktober 2018. Van oktober 2018 tot januari 2021 heeft er een formulier op deze website gestaan waarmee gedupeerden zich konden melden. Dat heeft wat interessante statistieken opgeleverd:

| Statistiek                                                  | Aantallen |
| ----------------------------------------------------------- | --------- |
| Aantal unieke bezoekers tussen oktober 2018 en januari 2021 | 2151      |
| Totaal pageviews                                            | 3277      |
| Aantal ingevulde formulieren                                | 142       |

Van de formulier inzendingen, was dit de verdeling tussen de bedrijfsnamen:

- 20% Let's fix witgoed B.V.
- 9.5% Witgoed Hulplijn B.V.
- 66.3% Dijk Witgoed B.V.

33% gaf aan exact 71,39 of 72,6 euro betaald te hebben. 66% heeft een ander bedrag aangegeven, variërend van 59 euro tot 610 euro. Het gemiddelde was 149,9 euro.

De betaalmethode was zo verdeeld:

- 9.2% betaalde contant
- 45.1% betaalde per PIN
- 40.1% betaalde met Tikkie
- 3.5% betaalde op factuur
- 2.1% heeft niet betaald

In 50% van de gevallen was het 'mankement' dat de monteurs in de diagnose vaststelden een van de volgende:

- Kapotte printplaat
- Kapotte motor
- Kapotte trommel lagers

Maar er zijn ook een hoop andere diagnoses gesteld, waaronder:

- Code e15 pomp vervangen
- Oude koolborstels
- Water toevoer slang
- Thermostaat
- Kapotte pomp
- Kapotte buitentrommel
- Kapotte ventilator
- Kapot warmte element
- Koelstabilatoren
- En nog vele anderen

65% van de mensen gaf aan dat de monteurs niet langer dan 20 minuten binnen waren.

53% gaf aan dat er één monteur kwam, 36% gaf aan dat er twee monteurs kwamen.

In 63% van de gevallen is er geen reparatie uitgevoerd, enkel een diagnose gesteld. Bij 6% was de machine beschadigd na het onderzoek.

De 142 ingevulde formulieren hebben gezamelijk voor 20.097 euro schade geleden.

## Meer informatie over deze malafide bedrijven

Deze en soortgelijke bedrijven gaan zeer sluw te werk, zo maken ze gebruik van de volgende technieken:

- Een groot aantal landingpages
- Goede SEO, dus zeer goede optimalisatie voor zoekmachines
- Adverteren op zoekmachines (in ieder geval Google)
- Hebben telefonistes die goed Nederlands spreken en een standaard telefoon script afwerken
- Een hele reeks aan telefoonnummers
- Exact online voor boekhouding
- Pinautomaat om direct betalingen te innen
- Professionele structuur van B.V.'s en holdings

Een (onvolledige) lijst van actieve bedrijven is:

- Dijk Witgoed B.V.
- Witgoed Hulplijn B.V.
- Witgoed Brigadier B.V.

Deze bedrijven zijn eigendom van een holding, genaamd: [Let's Fix Witgoed Holding B.V.](https://drimble.nl/bedrijf/amsterdam/36996505/let-s-fix-witgoed.html)

## Wat u verder kunt doen:

- Doe aangifte.
- Neem contact op met [fraudehelpdesk.nl](fraudehelpdesk.nl) (088-7867372)
- Neem ook contact op met [Consuwijzer](http://consuwijzer.nl). (088-0707070) Zij overleggen tevens meldingen met ACM, die op hun beurt dan weer veel meer ruimte hebben om te handelen tegen dit soort partijen.

Als deze partijen vaker melding krijgen van dit soort praktijken is het waarschijnlijker dat er iets mee gedaan wordt.

## Wie is de beheerder van deze pagina?

Ik ben zelf ook gedupeerde en wilde hier iets tegen ondernemen. Via deze pagina wilde ik aangiftes verzamelen om een juridisch traject in gang te zetten. Helaas is me inmiddels duidelijk geworden dat zo'n traject weinig kans van slagen heeft. Op individuele basis lukt het zo nu en dan om geld terug te vorderen, maar een collectief initiatief wellicht wel juridisch succesvol kan zijn, maar niet tot restitutie zal zorgen. Voor nu kan deze pagina dienen als een centrale bron van informatie.

Contact met mij opnemen kan via deze link: [https://witgoed-oplichting.typeform.com/to/qkSBtR](https://witgoed-oplichting.typeform.com/to/qkSBtR)
